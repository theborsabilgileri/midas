# Destek Seviyesi ve Direnç Seviyesi Nedir?

Bilek güreşinde kazanmanın bazı gizli ipuçları vardır. Şüphesiz bunlardan en önemlileri, güçlü bir destek bulmak ve karşı taraftan gelen direnci doğru zamanda kırmak…

Borsada kazanmak da tıpkı böyledir. Destek ve direnç noktalarını önceden görebilirsen kazanmak için ilk hamleni yapmış olursun. Çünkü teknik analiz tekerrürden ibarettir ve tekerrür eden destek – direnç seviyelerini bilmek borsada kazanmanın öncelikli adımıdır!

✍ “Tarih tekerrürden ibarettir” sözünü duymuşsundur. 

Teknik analizin mantığı aslında bu söze dayanıyor diyebiliriz.

🤔 Garipsediğini fark eder gibi olduk. “Olur mu öyle şey Midasçığım, öyle basit bir şey değil tekniz analiz!” der gibisin.

Tam da öyle bir şey!

🤓 Teknik analiz, fiyat hareketlerinin ve hacim gibi alım-satım istatistiklerinden yola çıkarak finansal enstrümanların değerlendirilmesi ve gelecekteki hareketlerinin tahmin edilmesi için kullanılan bir araçtır.

Kabul ediyoruz, hiç duymadığın bir sürü terim var: İndikatörü var, formasyonu var, var da var…

Ama temel mantığı anladığında ve Midas Akademi içeriklerimizi titizlikle takip ettiğinde bir gün sen de kendi teknik analizini yapabilir seviyeye geleceksin.

💁‍♀️ Kim bilir, bir bakmışsın destek direnç seviyeleri belirleyip indikatörlerle fiyat hareketlerini yorumlayıp tahminlerde bulunuyorsun.

Olamaz mı?

Olabilir! 

Hadi o zaman teknik analizin sac ayakları destek ve direnç seviyeleri neymiş birlikte bakalım!

Destek ve direnç seviyeleri, belirli bir zaman diliminde analizini gerçekleştirdiğimiz finansal enstrümana ait fiyatın daha önce ulaştığı seviyeleri gösterir. Güncel fiyatın altında kalan ve finansal enstrümanın daha önce test etmiş olduğu seviyeler destek seviyeleri olurken üstünde kalan seviyeler ise direnç seviyeleridir. 

Destek ve direnç seviyelerini gösteren sayılar her zaman kesin olmayabilir, bu seviyelere sayı değil de bölge olarak baktığımızda daha doğru sonuçlara ulaşabiliriz. 

Destek ve direnç seviyelerini kullanmak için temel yatırım yöntemi, yükseliş trendlerinde (fiyat yükselirken) veya fiyatların yükseldiği aralıklara yakın destek noktalarında alım yapmak ve düşüş trendlerinde veya fiyatların düştüğü direnç seviyelerinin olduğu noktalarda satış yapmaktır.

## Destek Seviyesi Nedir?
💡 Destek seviyeleri; teknik analiz yaparken incelediğimiz zaman aralığında düşüş trendinde olan, yani fiyatı düşen bir yatırım aracı için satıcıların isteksiz olduğu, alıcıların ise ilgili seviyeden yatırım aracını almaya istekli olduğu, dolayısıyla da düşüşün ivme kaybettiği, zorlandığı seviyeleri ifade eder.

Aslında bu seviyeler, -bir bakıma- fiyat henüz bu seviyeleri kırmadan önce direnç görevi gören seviyelerdir. Aynı zamanda fiyat belirli bir zaman dilimi içerisinde bu seviyeye ne kadar sık uğramışsa destek seviyesi de o kadar güçlü olur.  

Bir destek seviyesinin gücü, fiyatın olası düşüşlerde o noktada ne kadar zorlanacağının da göstergesidir. Dolayısıyla teknik bir grafikte fiyatın pek çok kez uğramış olduğu güçlü bir destek seviyesi görürseniz olası bir düşüş ihtimalinde fiyatın o destek seviyesine geleceğini ve o seviyede fiyattaki düşüş hareketinin zorlanacağını bilmeniz gerekir.

## Direnç Seviyesi Nedir?
💡 Direnç seviyeleri; fiyatı yükselmekte olan bir yatırım aracı için yükselişin yavaşladığı, alıcıların isteksiz, satıcıların ise daha istekli olduğu seviyeleri ifade eder. Bir teknik grafikte direnç seviyeleri, bize fiyat hareketinin zorlanacağı seviyeler konusunda ipuçları verebilir. Aynı zamanda bu seviyeleri, fiyatın daha önce çok kez ulaştığı ve yeniden ulaşabileceği seviyeler olarak da değerlendirebiliriz.

Tıpkı destek seviyeleri gibi direnç seviyelerinde de fiyatın pek çok kez uğramış olduğu direnç seviyesi güçlü bir direnç seviyesidir ve yükselişin bu seviyeye kadar olacağı ve bu seviyede zorlanabileceğini gösterir. Güçlü bir direnç seviyesinin kırılması ise hisse fiyatının yükselişi için oldukça pozitif bir mesaj olarak yorumlanabilir.

## Destek ve Direnç Seviyeleri Neden Önemli?
Destek ve direnç seviyeleri, yatırımcılara hisse fiyatının olası bir düşüş ya da yükseliş ihtimalinde hangi seviyelere gerileyebileceğini veya hangi seviyelere kadar yükselebileceğini gösterir. 

Destek seviyelerini yorumlarken fiyatın gerilediği bu seviyelerden destek bularak yükselmeye devam edebileceği gibi bu seviyeyi de kırarsa düşüşün devam edeceği sinyalini alabiliriz.

Aynı şekilde direnç seviyeleri için de fiyatın yükselişte direnç seviyesine geldiğinde dirençle karşılaşabileceğini ve o seviyeden geri çekilme yaşayabileceğini önceden tahmin edebiliriz. Bir direncin yukarı yönlü kırılmasıyla ise yükselişin devam edeceği sinyalini alırız.

## Destek ve Direnç Seviyelerinin Kırıldığını Nasıl Anlarız?
Elbette en önemli konulardan biri de destek ve direnç seviyelerinin ne zaman kırıldığını anlayabilmek. Çünkü fiyatın desteğin altına gelmiş olması ya da direnç seviyesinin üstüne çıkmış olması çoğunlukla seviyenin kırılmış olduğunu gösterse de her zaman bu seviyelerin kırıldığı anlamına gelmez.

Normal şartlarda bir destek seviyesinin kırılmış olabilmesi için ilgili finansal enstrümanın o seviyenin altında en az bir kez kapanış yapmış olması gerekir.  Bir direnç seviyesinin kırılmış sayılabilmesi için de benzer durum geçerli olup daha önce tespit edilmiş direnç seviyesinin üzerinde en az bir kez kapanış yapılmış olması ilgili seviyenin kırıldığı anlamına gelir. 

Tabii bazen fiyat, destek ya da direnç seviyesini kıracak şekilde tek seferlik kapanış gerçekleştirse de tekrardan destek ya da direnç seviyesine dönüş yaparak yanıltabilir. Diğer yandan bir destek seviyesi aşağı yönlü kırıldığında o seviye artık direnç konumuna gelirken, bir direnç seviyesi yukarı yönlü kırıldığında da ilgili seviye artık destek olarak izlenmeye başlanır.

## Destek ve Direnç Seviyeleri Önemli Ancak Yeterli Değil!
Destek ve direnç seviyeleri, analiz yaparken öncelikli konular olsa da yeterli değildir. Bu sebeple destek ve direnç seviyelerini belirlerken dikkat etmemiz gereken bazı konulara şöyle değinebiliriz: 

Yatırımcılar, destek ve direnç seviyelerine göre yatırım yaparken gün içi kısa vadeden ziyade günlük ve haftalık gibi görece uzun periyotları tercih etmelidir. Destek-direnç seviyelerinde de orta ve uzun vade seviyeleri daha güvenilir sayılırken gün içi seviyelerde daha çok ara destek-ara direnç dediğimiz noktalar izlenir.
Ayrıca analizi yapılan yatırım aracının volatilite, hacim gibi özellikleri dikkate alınmalıdır. Volatilitesi yüksek olan ürünlerde daha çok haftalık kapanışları takip etmek, kısa vade için daha güvenilir bulunurken orta vade içinse aylık kapanışlar önerilir.
Destek ve direnç bölgelerini bulmanıza yardımcı olmanın bir yolu, mum grafiği yerine çizgi grafikte destek ve direnç çizmektir. Çizgi grafikte bölgeleri belirlemenin nedeni; çizgi grafiklerin size sadece kapanış fiyatını göstermesi, mumların ise tabloya aşırı yüksek ve düşük seviyeler ekleyerek yanıltıcı olabilmesidir. Teknik analiz yaparken mum grafikler daha detaylı bir analiz yapmanıza yardımcı olsa da henüz teknik analiz yapmaya yeni başlıyorsanız destek direnç bölgelerini belirlerken çizgi grafiklerle bölgeleri daha kolay bulabilirsiniz.
Destek ve direnç seviyeleri incelenirken indikatör, hareketli ortalamalar ve varsa formasyonlar da kontrol edilmelidir.
Destek ve direnç seviyeleri belirli aralıklarla güncellenmelidir.
